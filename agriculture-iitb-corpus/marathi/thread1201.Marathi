प्रश्न : आमच्या भागात (खेड, राजगुरूनगर) सर्व प्रकारच्या पिकांवर करपा हा रोग पडत आहे.
ह्याचे कारण काय असू शकेल?
आमच्या भागात कांदा, बटाटा, कोबी, फ्लॉवर, फुले, पालेभाज्या अशी पिके घेतली जातात.
उत्तर : करपासदृश परिस्थिती अनेक कारणांमुळे दिसते.
विशेषतः पालाशाच्या कमतरतेमुळे करपा आल्यासारखा दिसतो.
कांद्यामध्ये प्रथम फुलकिडीचा प्रादुर्भाव होतो व नंतर करपा दिसतो.
अनेक पिकांवर सुरुवातीस नागअळीचा प्रादुर्भाव होतो व नंतर करपा दिसतो.
बुरशीजन्य करप्या रोगाचा संबंध हा हवेतील आर्द्रता व तापमान ह्यांच्याशी आहे.
ह्या रोगाच्या नियंत्रणाकरिता पुढील उपाय करावेत.१) सर्वप्रथम मातीपरीक्षण करावे व त्यानुसार खते द्यावीत.२) पिकांची फेरपालट करावी; झेंडूचे पीक अधूनमधून घ्यावे.३) प्रत्येक वेळी रोगाचे योग्य निदान करून फवारण्या घ्याव्यात.४) पिकास गरजेपुरते पाणी द्यावे व पाण्याचा निचरा करावा.५) बावीस्टीन, ब्लू कॉपर, डायथेन एम-४५ ह्यांसारख्या बुरशीनाशकांचा वापर करावा.६) सुरुवातीच्या अवस्थेत करप्याचे नियंत्रण करणे सोपे जाते; त्यासाठी शेतात नियमित फेरफटका मारावा.७) बियाणे रोगमुक्त ठिकाणाहून आणावे.८) जमीन उन्हामध्ये नांगरून तापू द्यावी.९) जमिनीत निंबोळीची पेंड मिसळावी.
